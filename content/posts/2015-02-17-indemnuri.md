---

title: 'Îndemnuri'
date: '2015-02-17T10:13:51+02:00'
description: 'Când oamenii sunt cei pentru care te întristezi, fie că le plângi de milă pentruproblemele lor fie că ei au fost cei care te-au rănit, nu uita un lucru! Viațaînsăși valorează atât timp cât noi o facem'
image: '/content/images/default/files/field/image/sun-451441_640.jpg'
author: '59b473454e63ea7e4713a3d0'

---
<div class="kg-card-markdown"><p>Când oamenii sunt cei pentru care te întristezi, fie că le plângi de milă pentru problemele lor fie că ei au fost cei care te-au rănit, nu uita un lucru! Viața însăși valorează atât timp cât noi o facem să valoreze.</p>
<p>Când facem ceva bun pentru noi și alții, viața devine de neprețuit. Poate cândva ai avut grija de un bătrân, poate cândva ai salvat pe cineva de la pieire și nimeni nu te-a apreciat ba din contră te-a judecat greșit și n-ai mai continuat să faci bine.</p>
<p>Nu este important să te aprecieze cineva, să primești merite pentru fapta ta. Singura recompensă este cea a bucuriei din ochii celui pe care l-ai ajutat. Nimic mai mult.</p>
<p>Îndemnul la a face bine a devenit deja un clișeu. Leagănul actualei și viitoarei generații de roboței, este el... internetul. El este plin cu îndemnuri spre a face bine dar dăm scroll mai departe pe wall. Vrem să mai citim un pic din presa mondenă, rețete culinare, horoscop, dezvoltare personală, ce-a mai făcut nu știu cine. Astea sunt de actualitate.</p>
<p>A vedea pe cineva în suferință e ceva de când lumea, ceva „fumat” și n-ai ce să faci. N-ai cum să ajuți, fiecare cu crucea lui și dai mai departe scroll să vezi ce-a mai zis nu știu cine despre nu știu ce.</p>
<p>N-ai cum să-i ajuți pe toți, sunt prea mulți, n-ai bani, n-ai timp. Nu spune nimeni să-i ajuți pe toți. Omenește nu-i posibil să fii atotputernic. Fă tot ce poți pe măsura puterilor tale și va fi suficient dar numai fă ceva!</p>
<p>În inima noastră vrem să știm că e cineva acolo Sus ce are grijă de noi și care ne va feri de boli, sărăcie, suferință. Aici Jos însă, cineva se gândește și se roagă în disperare la icoană. Nu vorbesc de cea din biserici sau de pe pereții din casă. Mă refer la icoana bunătății ce-a mai rămas din oameni. La aceasta se roagă cel aflat în suferință. Mă întreb dacă pe ea cineva o restaurează? Există cutie a milei și pentru ea? Probabil.</p>
<p>În încheiere, fac apel la bunătatea din mine, tine, noi, voi. Probabil să sune ocupat la început. Probabil să respingă apelul de teamă. Totuși... un fir, o antenă, un releu există undeva în fiecare din noi iar asta e cel mai important.  </p>
</div>
