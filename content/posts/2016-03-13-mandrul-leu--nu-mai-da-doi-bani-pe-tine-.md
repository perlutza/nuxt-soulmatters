---

title: 'Mândrul leu. Nu mai dă doi bani pe tine!'
date: '2016-03-13T10:44:10+02:00'
description: 'Mândrul leu cu jungla sa stufoasă, n-a avut dintodeauna ce și-a dorit.Când toate creaturile și însăși propria suflare i se supuneau lui, el a simțitcă devine foarte important.A început cu acte demonst'
image: '/content/images/default/files/field/image/lion-859470_1920.jpg'
author: '59b473454e63ea7e4713a3d0'

---
<div class="kg-card-markdown"><p>Mândrul leu cu jungla sa stufoasă, n-a avut dintodeauna ce și-a dorit.</p>
<p>Când toate creaturile și însăși propria suflare i se supuneau lui, el a simțit că devine foarte important.</p>
<p>A început cu acte demonstrative de dărnicie. De multe ori nu dădea doi bani pe micile vietăți care i se închinau și erau supuse lui. Uneori din frică, alteori din prostie.</p>
<p>El râdea de bietele prostănace. Le-a pus masa să aibă cu ce se înfrupta prăpăditele. Masa umilinței.</p>
<p>Maiestuos și pe culmea gloriei, spunea ce dorea. De săracele animăluțe ce să zic, glumea leul pe seama lor cât era-n lună-n și stele. Doar le-a pus bucate alese pe masă și acum trebuiau să-ndure accesul maiestuos al Coamei.</p>
<p>Trebuiau să-ndure și privirile disprețuitoare ale aghiotanților leului care-și obțineau simpatii prin umilirea altora. Să-ndure horcăitul auditoriului jalnic, ce râdea la comandă și unde liantul dintre ei și leu era răutatea pură.</p>
<p>Cu toate astea, cu cât de maiestuos, vorbăreț este leul, în aceeași măsură sau peste, devine tot mai ascuns. N-a avut ce are acum, n-a mai trăit așa cum trăiește acum și pentru asta ii este cam frică.</p>
<p>El arată dărnicia tuturor dar îi e frică să nu-i ceară vreun supus ceva. Totuși, pe lângă frică, mândria e mult mai mare.</p>
<p>Dacă e să-ți ofere ceva, îți reamintește des, de tot ce a făcut pentru tine. Are darul rememorării selective că altminteri, ce-i legat de părțile lui mai puțin bune… uită. Își amintește doar ce crede că face bun.</p>
<p>De jos, a urcat printr-o ironie și un cumul de întâmplări, de care a profitat. Dacă nu profita el, altul îi lua locul. Așa-i în natură!</p>
<p>Leul cu coama sa impunătoare, în caz că se-ntâmpla să ai mare nevoie de el, se făcea că nu te aude. Nu are vreme, n-are cum și alte scuze. Cândva avea să-ți ofere un pic din răgazul lui.</p>
<p>Nu mai dă doi bani pe tine, nu-i mai ești de folos. Se descurcă și singur acum.</p>
<p>Schimbă prietenia cu tine pe te miri ce, în funcție de interese. Lucrurile se schimbă de multe ori!</p>
<p>Leul este în împărăția lui, cu dobitoacele sale, cu Coama lui. Au fost ani în care a dus-o bine.</p>
<p>Poate ani în care răul se mai apropia de el sau care-l dărâmau cu totul. Erau anii în care cei mici care deveneau puternici și își încercau șansa la tron. Odată, unul a reușit.</p>
<p>Atunci, Leul și-a șters coama de noroi, și-a pansat rănile și a căutat refugiu altundeva.</p>
<p>Bietul leu a pierdut totul. Te caută și speră să-l ajuți. Îți arată recunoștința pentru puținul dat și e binevoitor cu tine. </p>
<p>Vor fi mereu lei, când au puteri și viitoare pisicuțe, când nu mai au nimic. Se vor juca cu ghemul de lână, vor alerga după hârtiuțe, o să vâneze muște și apoi o să miaune la ușă după mâncare, așteptând cumințele după stăpân.</p>
<p>Așa-i peste tot... unii trebuie să aibă stăpâni că altminteri, va fi de rău dacă au puterea-n mână. Dacă nu e prea mult rău... deja.</p>
<p><br /><br />
 </p>
</div>
